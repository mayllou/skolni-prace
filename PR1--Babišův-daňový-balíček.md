# Babišův daňový balíček

_Markéta Hirešová, VSC1_

Trochu v pozadí všech změn, které prosadil Andrej Babiš jako ministr financí, jako je EET či kontrolní hlášení, zůstaly jeho změny v rámci tzv. daňového balíčku. Změnou, která pravděpodobně ovlivnila nejvíce osob samostatně výdělečně činných, je změna v uplatnění paušálních výdajů. Ne všichni jsou ale touto změnou nadšení.

V rodině moc podnikatelů nemáme, většina preferuje zaměstnanecký poměr, ale pokud se již někdo rozhodne podnikat, stát by mu dle mého neměl podnikání komplikovat složitou, stále se měnící změtí zákonů. Můj příbuzný, říkejme mu třeba Josef, začal před několika lety podnikat v oboru IT. Kvůli velké konkurenci nebyly ze začátku příjmy příliš vysoké, zároveň však také nebyly vysoké Josefovy výdaje, zvolil si tedy používání daňového paušálu při výpočtu své daně z příjmu. Podnikání v oblasti IT spadá pod 60% paušál, což Josefa potěšilo a díky čemuž vlastně začal podnikat, bez paušálu by se do živnostenského podnikání nepustil. Sice si nemohl odečíst slevu na manželku a děti, ale protože se svou partnerkou žije na hromádce a děti nemají, nevadilo mu to.

1\. dubna 2017 vstoupil v platnost daňový balíček Andreje Babiše, který mimo jiné snížil strop pro paušální výdaje ze dvou milionů na jeden a zároveň zavedl možnost uplatnění slevy na manželku a bonusu na děti. V mezičase se Josefovi podnikání pomalu rozjelo, příjmy se průběžně zvyšovaly až lehce nad jeden milion korun ročně, díky tomu se mohl začít věnovat i dalšímu oboru podnikání, mohl se angažovat i v neziskovém sektoru, dokonce začal přemýšlet o přijmutí svého prvního zaměstnance. To ale změny zákona o dani z příjmu neumožnily…

Zákon obsahuje přechodné ustanovení, díky kterému si Josef mohl ještě pro zdaňovací období 2017 zvolit vyšší úroveň paušálu. Pro rok 2018 již musí použít nižší paušály. Protože ke konci roku 2017 podepsal novou smlouvu, díky které stouply jeho příjmy (ale i výdaje), nepočítal příliš dopředu s tím, že by mu mohlo snížení paušálů vadit. Za rok 2018 se zřejmě s příjmy dostane až na úroveň jednoho a půl milionu, avšak jeho zisk bude vyšší jen o menší částku, protože, jak jsem již poznamenala, jeho výdaje se také zvýšily. Paušál je pro Josefa stále výhodný, avšak jeho výhodnost je již na hranici, Josef je používá hlavně pro jejich sníženou administrativní náročnost. V praxi to pro něho znamená zvýšení daňové zátěže o více než 100 tisíc korun oproti stavu platnému před účinností daňového balíčku. Toto zvýšení spolkne všechen zisk z nové smlouvy a Josef bude muset navíc zapomenout na přijetí nového zaměstnance, protože by nebyl schopný ho zaplatit. K tomu nesmíme zapomenout připočíst zvýšené administrativní nároky po zavedení EET a kontrolního hlášení, které Josef také musel vzít v potaz, aby se vyhnul drastickým pokutám.

Vzhledem k této rodinné zkušenosti se já sama na reformy Andreje Babiše nedívám v příliš dobrém světle. Podnikatelům povětšinou jen přidělávají starosti, dělají z podnikání složitou záležitost, kde člověk musí sledovat hromady změn, musí před finanční správou téměř ohnout hřbet, a ani to ho před pokutou nemusí zachránit. Se samotnou změnou v paušálních výdajích mám osobně velký problém, protože podle mého názoru by se daňové změny neměly dělat takovým stylem, kdy se populisticky sníží daně jedné skupiny, zatímco jiná skupina podnikatelů je na změně bita, navíc v míře mnohem vyšší, než jsou úlevy první skupině.

Druhý bod, který mně velmi vadí, je nestálost právního pořádku a tím nerovné postavení jednotlivých podnikatelů. Pokud by Josef rozjel své podnikání jen o pár let dříve a jeho podnikání by mělo stejný průběh, mohl by do rozvoje svého podnikání, a tím i do české ekonomiky skrz vytvoření pracovního místa a vyšší kupní sílu, investovat třeba i o půl milionu korun více, které bude muset nyní bohužel zaplatit na daních.

V tuto chvíli Josef i já napjatě sledujeme projednávání sněmovního tisku 77, který předložila skupina poslanců ODS. Jedná se o návrhu novely zákona o dani z příjmu, která by měla vrátit limit paušálních výdajů na dva miliony korun, jako tomu bylo dříve, avšak bez dalších změn, tedy nadále by bylo možné spojit uplatnění paušálních výdajů s použitím slevy na manželku a bonusu na děti. Tyto změny podpořila při prvním čtení většina stran ve sněmovně a tisk také podpořil Rozpočtový výbor, proti byla pouze vláda, především ministryně financí v demisi Schillerová, která podnikatele v lásce nemá.

Osobně se ztotožňuji s výrokem, který při prvním čtení pronesl poslanec ODS Stanjura: „Ti, kteří budou hlasovat pro zamítnutí, tak v zásadě v našem chápání světa jsou ti, kteří chápou OSVČ jako podezřelá individua.“ Podnikatelé by měli být podle mého názoru podporovaní a stát by se měl zasadit o co největší předvídatelnost práva. Jsem zvědavá, jak nakonec návrh zákona dopadne.

## Zdroje
*	_Sněmovní tisk 77: Novela z. o daních z příjmů_ [online]. [cit. 2018-06-10]. Dostupné z: <http://www.psp.cz/sqw/historie.sqw?o=8&t=77>
*	_Stenografický zápis 12. schůze, 11. dubna 2018, str. 72_ [online]. [cit. 2018-06-10]. Dostupné z: <http://www.psp.cz/eknih/2017ps/stenprot/012schuz/s012072.htm>
*	Kalkulačka daní a odvodů pro OSVČ. _Peníze.CZ_ [online]. [cit. 2018-06-15]. Dostupné z: <https://www.penize.cz/kalkulacky/danova-kalkulacka-osvc>
*	MORÁVEK, Daniel. Spočítali jsme, že změny u paušálů mohou některé OSVČ přijít na statisíce korun. _Podnikatel.cz: Průvodce vaším podnikáním_ [online]. [cit. 2018-06-15]. Dostupné z: <https://www.podnikatel.cz/clanky/jak-se-projevi-navrat-slevy-na-dite-a-omezeni-pausalu/>
