# Program rozvoje města Liberec na období 2017–2022

_Markéta Hirešová, VSC1_

## Analytická část / Charakteristika obce / Infrastruktura

### Technická infrastruktura
Městu Liberci chybí jakákoliv koordinace rozvoje a údržby jednotlivých odvětví technické infrastruktury a chybí také udržitelný model financování údržby, obnovy a rozvoje. Bohužel dochází ke snižování kvality projektové dokumentace i samotných investic z důvodu tlaku na co největší snižování nákladů.

#### Energetické sítě
Energetika je ve městě na celkem dobré úrovni. V Liberci je k dispozici hlavní transformační rozvodna s kapacitní elektrickou soustavou, několik výrobců tepla a také plošná plynofikace.

Přímo na území města se nachází tři místa výroby elektřiny – Teplárna Liberec (12 MW), spalovna odpadů TERMIZO a.s. (2,5 MW) a malá vodní elektrárna Rudolfov (necelý 1 MW). V poslední době je rozvoj některých lokalit brzděn nárůstem odběru elektřiny a tím způsobeným omezením připojování nových odběrných míst, současné vedení VVN z Bezděčína je nedostatečné. Postupně probíhají snahy o zkapacitnění tohoto spojení, v současné době ve fázi projektových příprav.

V Liberci se nachází velká soustava centrálního zásobování tepla – síť Teplárny Liberec, a.s., do které je zapojena také spalovna odpadů. Větší část tepla vzniká spalováním odpadů, avšak stále podstatnou část vyrobeného tepla tvoří spalování zemního plynu. Při velkých mrazech se pak jako doplňkové palivo používá topný olej. V posledních letech se objevují snahy odběratelů se od dítě odpojit kvůli vysokým cenám za elektřinu. Rozvodný systém je zastaralý a na hranici životnosti, proto budou v budoucnosti potřeba investice do sítě.

#### Vodovodní systém
Oblast města Liberec zásobuje vodou oblastní vodovod Liberec-Jablonec nad Nisou, který je napájen z nádrže Josefův Důl přes úpravnu vody Bedřichov, z podzemních zdrojů Dolánky, Lesnovek a Libíč a z malé části také z úpravny vody Souš a z místních zdrojů (Pilínkovské prameny, Pilínkov zářezy, Horní Hanychov – U Lanovky nad kioskem a U Lanovky skokanský areál, Srnčí – Zářez). Zdroj Machnín je plánováno využít pro zásobování oblasti severně od Liberce a pro případné nouzové zásobování města pitnou vodou pomocí cisteren. Vodovodní síť ve městě zásobuje přibližně 94 % obyvatel. Vzhledem ke členitosti terénu je síť rozdělena do čtyř tlakových pásem.

<p>
  <table>
    <tr><th>Tlakové pásmo</th><th>Vodojem</th><th>Kubatura</th></tr>
    <tr><td rowspan="2">gravitační</td><td>Ostašov</td><td>100 m³</td></tr>
    <tr><td>Pilínkov</td><td>100 m³</td></tr>
    <tr><td rowspan="3">I.</td><td>Ruprechtice</td><td>8 000 m³</td></tr>
    <tr><td>Králův Háj</td><td>3 300 m³</td></tr>
    <tr><td>Vratislavice I</td><td>400 m³</td></tr>
    <tr><td rowspan="4">II.</td><td>Jizerský</td><td>15 000 m³</td></tr>
    <tr><td>Ještědský</td><td>7 000 m³</td></tr>
    <tr><td>Vesec</td><td>5 000 m³</td></tr>
    <tr><td>Vratislavice II</td><td>1 000 m³</td></tr>
    <tr><td rowspan="3">III.</td><td>Harcov</td><td>5 000 m³</td></tr>
    <tr><td>Dolní Hanychov</td><td>250 m³</td></tr>
    <tr><td>Jeřmanice</td><td>6 000 m³</td></tr>
    <tr><td rowspan="2">IV.</td><td>Orion</td><td>5 000 m³</td></tr>
    <tr><td>Horní Hanychov</td><td>100 m³</td></tr>
  </table>
  <b>Tabulka 4.1</b> Vodojemy zásobující Liberec a jejich přiřazení k jednotlivým tlakovým pásmům<br>Zdroj: Plán rozvoje vodovodů a kanalizací Libereckého Kraje
</p>

#### Kanalizační systém a odpadní vody
V Liberci se nachází čistička odpadních vod pro aglomeraci Liberce a Jablonce nad Nisou, díky čemuž jsou obě města propojena v jeden kanalizační celek. Základní kanalizační systém je v podobě jednotné kanalizace (společné odvádění dešťových a splaškových vod).

Kanalizační systém je v Liberci rozdělen na dvě části, sběrač A sbírá splašky z pravého břehu Nisy (např. vnitřní město, Pavlovice, Králův Háj, Harcov), zatímco sběrač B odkanalizovává levý břeh, (např. Františkov, Hanychov, Doubí, Vesec).

Stoky podél nové zástavby a stoky na páteřní trase Nádraží – Pražská – ZOO jsou nově vybudovány, avšak zbývající část kanalizačních stok ve městě vyžaduje důkladnou revizi či dokonce rozsáhlé rekonstrukce stok. Ačkoliv je většina stok ve městě z betonového potrubí, v některých úsecích se stále nacházejí kamenné skládané stoky z 19. století. V některých částech Liberce (Rudolfov, Hluboká, část Kunratic) není kanalizace vybudována.

#### Informační a komunikační sítě
Telekomunikační síť České telekomunikační infrastruktury a.s. je kompletně postavena znovu, včetně dálkových optických kabelů a digitálních ústředen. Mezi další významné poskytovatele datových služeb patří také UPC Česká republika, a.s. Dominantním provozovatelem dálkového bezdrátového přenosu jsou České Radiokomunikace a.s., především v podobě jejich vysílače Ještěd. Všichni mobilní operátoři i další poskytovatelé internetu a internetových služeb zde také provozují své radioreléové trasy, mikrovlnná pojítka a také mnoho základnových stanic a bezdrátových přípojných bodů.

### Dopravní infrastruktura

#### Silniční infrastruktura
Páteř silniční infrastruktury tvoří severojižní průtah městem v podobě čtyřpruhové rychlostní silnice I/35 ve směrech Jeřmanice (R10 Praha, I/35 Hradec Králové) a Chrastava (I/13 Děčín, I/35 Hrádek nad Nisou – Zittau (D)), na kterou jsou napojeny všechny ostatní důležité komunikace. V minulých letech byla dokončena přeložka silnice I/13 směr Frýdlant mimo obydlenou oblast a ve výstavbě se nachází poslední část přeložky rychlostní silnice I/14 směr Jablonec nad Nisou, po jejímž dokončení dojde k přeznačení současné silnice I/14 na silnici nižší třídy. Na území města se nachází přibližně 43 km silnic I. a III. třídy a 757 km místních komunikací, silnice II. třídy se ve městě nenacházejí.

<p>
  <table>
    <tr><td>I/35</td><td><b>Jeřmanice → MÚK Hodkovická – Bedřichovka → Chrastava</b></td></tr>
    <tr><td>I/13</td><td>MÚK Svárov – Hejnická → Mníšek</td></tr>
    <tr><td>I/13I</td><td>MÚK Londýnská – Malé divadlo – Hejnická (I/13 před přeložkou)</td></tr>
    <tr><td>I/14</td><td><b>MÚK Klatovská – MÚK Tanvaldská</b> – Proseč nad Nisou → Jablonec nad Nisou</td></tr>
    <tr><td>I/14H</td><td><b>MÚK Tanvaldská – Kunratice</b> (3. etapa přeložky I/14)</td></tr>
    <tr><td>I/14J</td><td>Malé divadlo – Šaldovo náměstí – MÚK Tanvaldská (I/14 před přeložkou)</td></tr>
    <tr><td>III/01326</td><td>MÚK Svárov – Krásná Studánka</td></tr>
    <tr><td>III/01327</td><td>MÚK Svárov – Kateřinská × Hejnická</td></tr>
    <tr><td>III/27247</td><td>MÚK Svárov – Machnín – Hamrštejn → Kryštofovo Údolí</td></tr>
    <tr><td>III/27250</td><td>Machnín → Chrastava</td></tr>
    <tr><td>III/2784</td><td>Tanvaldská × Rochlická – MÚK České Mládeže – Výpřež → Křižany</td></tr>
    <tr><td>III/27810</td><td>MÚK Hodkovická → Minkovice</td></tr>
    <tr><td>III/27814</td><td>MÚK Hodkovická → Dlouhý Most</td></tr>
    <tr><td>III/2873</td><td>Vratislavice nad Nisou → Dlouhý Most</td></tr>
    <tr><td>III/2875</td><td>Proseč nad Nisou → Milíře</td></tr>
    <tr><td>III/29020</td><td>Kristiánov – Rudolfov</td></tr>
    <tr><td>III/29021</td><td>Kateřinská × Hejnická – Rudolfov</td></tr>
    <tr><td>III/29022</td><td>Rudolfov → Bedřichov</td></tr>
    <tr><td>III/29024</td><td>(uzavřená) Kunratice → Jablonec nad Nisou (nyní stavba 4. etapy přeložky I/14)</td></tr>
    <tr><td>III/29025</td><td>U Lomu – Kunratice</td></tr>
  </table>
  <b>Tabulka 4.2</b> Silnice I. a III. třídy na území města Liberce; tučně vyznačeny rychlostní silnice<br>Zdroj: Geoportál Ředitelství silnic a dálnic ČR
</p>

Silnice III. třídy jsou po rekonstrukcích a opravách z minulých let převážně v uspokojivém stavu, naopak místní komunikace v majetku města jsou vesměs ve špatném stavu, světlou výjimkou je především centrum města (okolí Šaldova náměstí, okolí terminálu Fügnerova, Dr. Milady Horákové aj.). Postupně probíhá rekonstrukce ulic, po kterých vedou tramvajové tratě (Žitavská × 1. máje, Rumunská, Vratislavice nad Nisou). Více než polovina místních komunikací především v okrajových částech města nemá kvalitní spodní stavbu a je pokrytá pouze tenkou vrstvou asfaltu.

V posledních letech stoupá intenzita dopravy i stupeň automobilizace v Liberci. Nejzatíženější silnicí je rychlostní silnice I/35, intenzita dopravy také roste v rámci obchodních a průmyslových zón a velkých sídlišť, které generují nejen dopravu osobní, ale také dopravu nákladní kvůli zásobování. Problémem je stále hustší doprava v centru města, proto je do budoucna plánováno vybudování tzv. „vnitřního městského okruhu“, jehož součástí má být také silniční tunel pod historickým centrem, v připravovaném územním plánu je tunel zakreslen v úseku Textilana – Krajská vědecká knihovna.

V minulých letech došlo k vybudování cyklopruhů např. v centru města či v ulici Dr. Milady Horákové. V centru města také na některých místech cyklisté mohou jezdit v protisměru.

#### Železniční infrastruktura
Liberec je centrem místní rozvinuté železniční sítě, která má však převážně stejný charakter, jako po jejím vybudování v 19. století, její směrové a výškové parametry neumožňují velké zvýšení rychlostí, proto není železnice dostatečně konkurenceschopná oproti osobní i nákladní dopravě silniční.

Železniční tratě Liberec – Jaroměř, Liberec – Zittau (D), Liberec – Česká Lípa a Liberec – Zawidów (PL) jsou vedeny jako tratě celostátní, trať Liberec – Szklarska Poręba Górna (PL) jako trať regionální. Na území města se nachází celkem 12 stanic a zastávek, z nichž nejdůležitější a nevyužívanější je stanice Liberec, tzv. „hlavní nádraží“. Další zastávky jsou zvažovány. Také se zde nachází několik železničních vleček, jejichž používání postupně slábne. V současné době jsou pravidelně využívány pouze vlečky Rochlice (Ferona) a Dolní nádraží (DPMLJ), ostatní jsou používány buď nepravidelně (Ostašov – Kovošrot) nebo jsou nesjízdné (Vesec – Intex).

Žádná z tratí není elektrifikovaná. V posledních letech docházelo v souvislosti s koncem dotačního období Operačního programu Doprava či v rámci dalších dotačních titulů k rekonstrukcím železniční infrastruktury, především ke komplexní rekonstrukci a zavedení dálkového řízení v úseku Liberec – Tanvald a k částečné rekonstrukci výpravní budovy a některých nástupišť stanice Liberec. V dlouhodobějším horizontu se chystá úprava části stanice Liberec na terminál autobusové, vlakové i tramvajové dopravy.

Stanice Liberec, především její nákladní obvod, stále slouží i vlakům nákladním. Libercem prochází dálková nákladní trasa Nymburk – Zawidów (PL), na které se nejčastěji objevují vlaky cisternové a vlaky s vozy produkce Škoda Auto. Nákladní doprava na ostatních přeshraničních úsecích není provozována. Ostatní nákladní dopravu pak tvoří především kusové vozové zásilky z/do vlečkových areálů (cisternové vozy různého obsahu) či z/do okolních obcí (uhlí, vytěžené dřevo).

#### Letecká infrastruktura
V Liberci se nachází letiště s travnatou přistávací plochou bez nočního osvětlení, které má status mezinárodního neveřejného letiště. Majitelem je město Liberec, provozovatelem je Aeroklub Liberec o. s. Již od počátku 90. let probíhají snahy o dostavbu letiště (především asfaltová přistávací plocha), avšak kvůli nedostatku financí k ní dodnes nedošlo. Na letišti se nachází stanoviště letecké záchranné služby a letecká meteorologická stanice. V letech 2010 a 2013 proběhly snahy o prodej letiště, avšak žádný zájemce se do výběrových řízení nepřihlásil.

V roce 2014 byl přímo v areálu Krajské nemocnice Liberec a.s. vybudován kruhový heliport pro záchranářské vrtulníky pro celoroční denní i noční provoz.

### Dopravní obslužnost

#### Integrovaný dopravní systém
V Libereckém kraji je již od roku 2009 zaveden integrovaný dopravní systém IDOL. Systém je koordinován Libereckým krajem, resp. Společností Korid LK s.r.o., jejíž vlastníkem je právě kraj, avšak městu Liberec je v systému ponechána velká autonomie. IDOL je založený na zónově-relačním tarifu tvořeném cca 290 zónami v Libereckém kraji a jeho příhraničí. Do systému jsou zapojeny všechny autobusové i vlakové linky v závazku veřejné služby bez ohledu na objednavatele. Nosičem integrovaných jízdenek jednotlivých i časových je v IDOLu bezkontaktní karta Opuscard. Jednotlivé mezizónové jízdenky lze zakoupit také v papírové, neintegrované, a tedy nepřestupní podobě, avšak za vyšší cenu. Čipová karta jako jediný nosič plnohodnotných jízdenek je bohužel problematická například pro turisty, kteří mohou buď využívat pouze nepřestupní jízdenky, které se při přestupech rychle prodraží, případně si mohou zakoupit kartu anonymní, avšak na rozdíl od některých měst v západní Evropě není anonymní karta nabízena zdarma či téměř zdarma, takže se vyplatí až od ne zcela zanedbatelného počtu jízd.

<p>
  <table>
    <tr><th></th><th>Jablonec nad Nisou</th><th>Tanvald</th><th>Turnov</th><th>Semily</th><th>Frýdlant</th><th>Česká Lípa</th><th>Hrádek nad Nisou</th></tr>
    <tr><th>km</th><td>13</td><td>27</td><td>38</td><td>59</td><td>26</td><td>59</td><td>21</td></tr>
    <tr><th>tar.j.</th><td>14</td><td>28</td><td>32</td><td>42</td><td>29</td><td>59</td><td>22</td></tr>
    <tr><th>TR10</th><td>21/28 Kč</td><td>35/47 Kč</td><td>46/61 Kč</td><td>67/89 Kč</td><td>34/45 Kč</td><td>67/89 Kč</td><td>29/39 Kč</td></tr>
    <tr><th>IDOL</th><td>24/26 Kč</td><td>35/38 Kč</td><td>37/42 Kč</td><td>45/50 Kč</td><td>35/38 Kč</td><td>61/68 Kč</td><td>29/32 Kč</td></tr>
  </table>
  <b>Tabulka 4.3</b> Srovnání kilometrické vzdálenosti na železnici s počtem tarifních jednic a srovnání tarifu TR10 Českých drah a.s. (přestupní papírová jízdenka platná jen ve vlaku, 2. třída, IN25 / obyčejná) s tarifem IDOL (elektronické jízdné s možností přestupu na další druhy dopravy / papírové nepřestupní jízdné) při cestě do okolních měst<br>Zdroj: Jízdní řády SŽDC s. o., tarifní počítadlo IDOL, tarifní kalkulátor vnitrostátního jízdného ČD a.s.
</p>

Vzhledem k autonomii města jsou některé vlastnosti IDOLu odlišné od zbytku kraje. Pro zónu Liberec existují speciální papírové turistické jízdenky s různou dobou a místem platnosti. Kladem je v Liberci jistě také to, že i papírové jednorázové jízdenky jsou přestupní nebo že majitelé časových jízdenek pro zónu Liberec nemusejí používat odbavovací zařízení ve vozidlech, naopak záporem je velmi snížený komfort pro ostatní majitele karet Opuscard, kteří si ve vozidlech MHD Liberec mohou zakoupit pouze velmi omezený sortiment jednorázových jízdenek a časové jízdenky si mohou pořídit pouze na dvou místech v centru.

#### Městská hromadná doprava
Město Liberec je objednatelem rozsáhlého systému městské hromadné dopravy, jehož provozovatelem je Dopravní podnik měst Liberce a Jablonce nad Nisou, a.s. Systém pokrývá prakticky celé město pomocí sítě radiálních a diametrálních linek s centrem na terminálu Fügnerova, které jsou doplněny účelovými spoji na linkách tangenciálních. Některé z linek zajišťují také obslužnost okolních obcí. Do systému MHD spadá 45 autobusových linek (21 denně, 8 v pracovní dny, 10 školních, 6 nočních) a 4 tramvajové linky (3 denně, 1 v pracovní dny).

<p>
  <table>
    <tr><th>2</th><td>Lidové sady-ZOO – Fügnerova – Dolní Hanychov</td></tr>
    <tr><th>3</th><td>Lidové sady-ZOO – Fügnerova – Horní Hanychov</td></tr>
    <tr><th>5</th><td>Viadukt – Fügnerova – Vratislavice nad Nisou</td></tr>
    <tr><th>11</th><td>Viadukt – Fügnerova – Jablonec nad Nisou</td></tr>
  </table>
  <b>Tabulka 4.4</b> Tramvajové linky MHD Liberec<br>Zdroj: Dopravní podnik měst Liberce a Jablonce nad Nisou, a.s.
</p>

<p>
  <table>
    <tr><th>12</th><td colspan="2">Broumovská/Pekárny – Zelené Údolí – Fügnerova – Pavlovice Letná</td></tr>
    <tr><th>13</th><td colspan="2">Doubí sídliště – Fügnerova – Pavlovice křiž. – Škola Kateřinky</td></tr>
    <tr><th>14</th><td colspan="2">Fügnerova – Ruprechtice sídliště – Globus</td></tr>
    <tr><th>15</th><td colspan="2">Fügnerova – Harcov Myslivna – Lukášovské údolí</td></tr>
    <tr><th>16</th><td colspan="2">Fügnerova – Machnín žel. zast. – Novina – Křižanské sedlo</td></tr>
    <tr><th>17</th><td>Fügnerova – Aréna – Fügnerova</td><td>polookružní</td></tr>
    <tr><th>18</th><td colspan="2">Fügnerova – Blanická – Škola Kateřinky – Bedřichov</td></tr>
    <tr><th>19</th><td colspan="2">Fügnerova – Harcov střelnice – Rudolfov</td></tr>
    <tr><th>20</th><td colspan="2">Fügnerova – Pilínkov – Šimonovice</td></tr>
    <tr><th>21</th><td>Králův Háj – Fügnerova – Králův Háj</td><td>polookružní</td></tr>
    <tr><th>22</th><td colspan="2">Kunratice Mšenská – Fügnerova – Průmyslová zóna Jih – OC Nisa</td></tr>
    <tr><th>23</th><td colspan="2">Pekárny – Zelené Údolí – Fügnerova – Stráž nad Nisou</td></tr>
    <tr><th>24</th><td colspan="2">Doubí sídliště – Fügnerova – Pavlovice křiž. – Radčice</td></tr>
    <tr><th>25</th><td colspan="2">Broumovská – Fügnerova – Ruprechtice sídliště</td></tr>
    <tr><th>26</th><td colspan="2">Doubí sídliště – Fügnerova – Pavlovice křiž. – Krásná Studánka – Stráž nad Nisou</td></tr>
    <tr><th>27</th><td colspan="2">Fügnerova – Průmyslová zóna Sever</td></tr>
    <tr><th>28</th><td colspan="2">Fügnerova – Pavlovice křiž. – Radčice</td></tr>
    <tr><th>29</th><td colspan="2">Fügnerova – Kunratice Mšenská</td></tr>
    <tr><th>30</th><td colspan="2">Fügnerova – Stráž nad Nisou</td></tr>
    <tr><th>31</th><td colspan="2">Fügnerova – Průmyslová zóna Jih</td></tr>
    <tr><th>32</th><td colspan="2">Fügnerova – Globus – Průmyslová zóna Sever</td></tr>
    <tr><th>33</th><td>Kunratická sídliště – Rochlice – Průmyslová zóna Jih</td><td>tangenciální</td></tr>
    <tr><th>34</th><td colspan="2">Fügnerova – Ruprechtice sídliště – Pavlovice Letná – Průmyslová zóna Jih</td></tr>
    <tr><th>35</th><td colspan="2">Fügnerova – Zelené Údolí – Rochlice – Průmyslová zóna Jih</td></tr>
    <tr><th>36</th><td>Fügnerova – Zimní stadion – Fügnerova</td><td>polookružní</td></tr>
    <tr><th>37</th><td colspan="2">Františkov sídliště – Fügnerova – Pilínkov</td></tr>
    <tr><th>38</th><td colspan="2">Fügnerova – U Krematoria</td></tr>
    <tr><th>51</th><td>Fügnerova – ZŠ Jabloňová</td><td>školní</td></tr>
    <tr><th>52</th><td>Fügnerova – Králův Háj</td><td>školní</td></tr>
    <tr><th>53</th><td>Fügnerova – Škola Kateřinky</td><td>školní</td></tr>
    <tr><th>54</th><td>Fügnerova – Škola Kateřinky</td><td>školní</td></tr>
    <tr><th>55</th><td>Fügnerova – Radčice – Škola Kateřinky</td><td>školní</td></tr>
    <tr><th>56</th><td>Králův Háj – Kunratická sídliště</td><td>školní/tangenciální</td></tr>
    <tr><th>57</th><td>Doubí sídliště – Fügnerova – Univerzitní koleje</td><td>školní</td></tr>
    <tr><th>58</th><td>Nádraží – Fügnerova – Univerzitní koleje</td><td>školní</td></tr>
    <tr><th>59</th><td>Vratislavice n. N. škola – Sportovní Areál – Vratislavice n. N. škola</td><td>školní/polookružní</td></tr>
    <tr><th>60</th><td>Fügnerova – Doubí sídliště – Pilínkov – Šimonovice</td><td>školní</td></tr>
    <tr><th>90</th><td>Fügnerova – Zelené Údolí – Doubí sídliště – Fügnerova</td><td>noční/polookružní</td></tr>
    <tr><th>91</th><td>Fügnerova – Univerzitní koleje – Dobiášova – Fügnerova</td><td>noční/polookružní</td></tr>
    <tr><th>92</th><td>Fügnerova – Ruprechtice náměstí – Pavlovice Letná – Fügnerova</td><td>noční/polookružní</td></tr>
    <tr><th>97</th><td>Žitavská – Ostašov – Bánskobystrická – Dolní Hanychov – Nádraží</td><td>brzce ranní</td></tr>
    <tr><th>98</th><td>Doubská – Rochlice – Dobiášova – Nádraží</td><td>brzce ranní</td></tr>
    <tr><th>99</th><td>Broumovská – Univerzitní koleje – Pavlovice křiž. – Fügnerova – Nádraží</td><td>brzce ranní</td></tr>
    <tr><th>500</th><td>Fügnerova – OC Nisa</td><td>zdarma</td></tr>
    <tr><th>600</th><td>Fügnerova – Globus</td><td>zdarma</td></tr>
  </table>
  <b>Tabulka 4.5</b> Autobusové linky MHD Liberec<br>Zdroj: Dopravní podnik měst Liberce a Jablonce nad Nisou, a.s.
</p>

Tramvajová doprava, která je v Liberci stěžejním prvkem MHD, je provozována na dvou tratích, „městské“ dvojkolejné trati o rozchodu 1435 mm z Lidových sadů do Horního Hanychova a „meziměstské“ částečně jednokolejné trati s výhybnami o rozchodu 1000 mm vedoucí do sousedního Jablonce nad Nisou. Stav obou tratí lze označit za uspokojivý. Postupně probíhají rekonstrukce dílčích úseků „městské“ trati, větší část trati „meziměstské“ je již po rekonstrukci. V horizontu několika let se počítá se změnou rozchodu na „meziměstské“ trati na standardních 1435 mm. Plánuje se nová trať na sídliště Rochlice.

Odbavení cestujících je na všech linkách samoobslužné, je pouze možné zakoupit si jízdenku u řidiče nebo v automatu. Postupně je do vozidel zaváděno placení bezkontaktními platebními kartami. Na dvou linkách objednávaných obchodními centry platí jízdné zdarma. Ceny jízdného patří v České republice k těm vyšším, čemuž odpovídá kvalita vozového parku (až na výjimky ve špičce je 100 % autobusů nízkopodlažních), ale už tomu neodpovídá jízdní řád, který na některých méně vytížených linkách z důvodu nedostatku financí neodpovídá takové pravidelnosti, jaká je běžná v západní Evropě, což vede k odlivu cestujících především z okrajových částí města do aut. MHD také spolupracuje s podniky v obou průmyslových zónách a s obchodními centry v obou obchodních zónách.

V Liberci dochází na některých relacích k souběhu linek MHD s linkami PAD. Postupem času probíhá snaha o odstranění některých z těchto souběhů (Stráž nad Nisou, Krásná Studánka), avšak koordinace mezi objednateli vázne. Nedávno zavedený souběh linek do Bedřichova je prvním pokusem o takovou koordinaci. Naopak souběh MHD s linkou do Jablonce nad Nisou je považován za opodstatněný, především v období přepravní špičky.

#### Příměstská autobusová doprava
Autobusová doprava do okolních obcí má význam především pro denní dojíždění. V minulých letech proběhla snaha o minimalizaci souběhu autobusů a vlaků, čímž došlo k přesměrování některých autobusových linek na přestupní terminály v okolních městech. Příměstská autobusová doprava tak dnes vyjíždí především do okolních obcí či na takové trasy, kam železnice nevede.

Spolupráce s podniky v průmyslové zóně Jih vedla k transformování neveřejných zaměstnaneckých spojů především z Frýdlantského výběžku na spoje veřejné, ve kterých platí tarif IDOL. Spolu s dalšími spoji je tak k dispozici velmi solidní spojení na třísměnný, na některých linkách i dvousměnný provoz z Frýdlantského výběžku (včetně polských pohraničních obcí), Zgorzelce, Nového Boru, Tanvaldu a Jablonce nad Nisou.

Na území města je cílem dosáhnout začlenění linek PAD do systému MHD tak, aby cestující nemusel řešit, kterým spojem právě jede. K tomu je třeba dořešit tarifní integraci, jelikož papírové jízdné z PAD neplatí ve vozidlech MHD a naopak. Cestující mají stále předsudky o dělení na „červené a modré“ autobusy, je třeba jim vysvětlovat, že použití linek PAD pro cesty po městě je možné již dnes, čemuž by mohly pomoci např. jízdní řády jednotné s linkami MHD. Je třeba také apelovat na řidiče, aby striktně dodržovali jízdní doby, jelikož někteří dnes v koncových úsecích ve městě jezdí s náskokem, protože nepředpokládají, že by mohl ještě někdo nastoupit.

Prakticky všechny linky končí na autobusovém nádraží, avšak to je od centra města i terminálu Fügnerova poměrně vzdálené. Linky ze severu a východu (a některé dálkové) již na terminál Fügnerova zajíždějí a je plánováno zavést závleky i na další linky především ze západu a jihu. Problémem však na terminálu Fügnerova i v okolí Šaldova náměstí a Košické ulice jsou zcela nevyhovující prostorové poměry způsobené výstavbou nových komerčních prostor (obchodní a zábavní centra, kancelářské komplexy), díky čemuž se ve špičce okolí terminálu již přibližuje maximální kapacitě automobilové i autobusové dopravy a okolní ulice včetně křižovatek Šaldovo náměstí a Košická se pravidelně ucpávají.

#### Dálková autobusová doprava
Jelikož stát nemůže dle zákona č. 194/2010 Sb. objednávat dálkovou autobusovou dopravu, je všechna dálková autobusová doprava z Liberce do vzdálenějších měst vedena buď v rámci interregionálních linek Libereckého kraje nebo na komerční riziko dopravců. Všechny dálkové linky využívají autobusové nádraží, některé také využívají zastávky v centru města.

Spojení do Prahy je v současné době poskytováno výhradně na komerční riziko především dopravcem RegioJet a.s., kterého doplňují další, rozsahem provozu mnohem menší dopravci. K dispozici je několik spojů pozdě večer z Prahy, z nichž na ten s odjezdem v 23 hodin v Liberci navazují noční vlakové spoje i spoje MHD.

Komerční doprava dále funguje ve směru Hradec Králové. Do Mladé Boleslavi pak jezdí pravidelná linka dotovaná Libereckým krajem, která je nejvíce využívaná zaměstnanci dojíždějícími do Škody Auto a.s. Několik jednotlivých spojů vyjíždí také ve směru do Ústí nad Labem a Trutnova. Všeobecně lze říci, že kromě směru do Prahy se v dálkové dopravě preferuje vlaková doprava.

Z Liberce vyjíždí také několik přímých dálkových linek mezinárodních. V současné době se jedná o linky do Polska, Moldavska a Ukrajiny (přes Slovensko či Polsko); linky ve směru do Německa byly pro nezájem zrušeny.

#### Vlaková doprava
Železniční doprava na všech tratích má význam především pro každodenní dojíždění z okolních obcí. V úsecích Liberec – Tanvald, Liberec – Hrádek nad Nisou a Liberec – Frýdlant v Čechách je ve špičkách pracovních dní cestujícím k dispozici půlhodinový takt, mimo špičky pak hodinový; v úsecích Liberec – Stará Paka a Liberec – Česká Lípa pak takt dvouhodinový, doplněný o rychlíky ve dvouhodinovém taktu a další účelové spoje ve špičkách pracovních dní. Z Liberce jsou vedeny noční vlaky po většině tratí (denně Desná, o víkendu také Semily, Frýdlant v Čechách a Hrádek nad Nisou).

Cestovní doby jsou i po rekonstrukcích tratí nepříliš konkurenceschopné, avšak taktový jízdní řád, integrovaný tarif a nadprůměrná kvalita dopravních prostředků láká do vlaků v Liberci a okolí stále více pravidelných, ale také nepravidelných cestujících. V rámci taktového jízdního řádu je ve stanici Liberec hlavní uzel vždy v půl, kdy přijíždějí a odjíždějí regionální vlaky a dálkové vlaky z/do Ústí nad Labem, a vedlejší uzel v celou, kdy přijíždějí a odjíždějí dálkové vlaky z/do Pardubic, vlaky z/do Zittau a špičkové vlaky z dalších tratí. Postupně probíhá snaha o rekonstrukci a zrychlení úseku Hrádek nad Nisou – Zittau, díky čemuž by se i vlaky z/do Zittau mohly zapojit do uzlu v půl a Liberec by tak získal rychlé spojení s Görlitz (D) s přestupem v Zittau v uzlu v celou s možností pokračování směr Berlin.

<p>
  <table>
    <tr><th></th><th>Tanvald</th><th>Turnov</th><th>Semily</th><th>Frýdlant</th><th>Česká Lípa</th><th>Hrádek nad Nisou</th><th>Varnsdorf</th></tr>
    <tr><th>vlak</th><td>0:50</td><td>0:40</td><td>1:05</td><td>0:30</td><td>1:05</td><td>0:20</td><td>1:05</td></tr>
    <tr><th>bus</th><td>1:00</td><td>0:25</td><td>1:20</td><td>1:00</td><td>1:30</td><td>1:05</td><td>1:50</td></tr>
    <tr><th>auto</th><td>0:45</td><td>0:25</td><td>0:45</td><td>0:30</td><td>0:50</td><td>0:25</td><td>0:50</td></tr>
  </table>
  <b>Tabulka 4.6</b> Srovnání dopravních prostředků při cestě do okolních měst, špička pracovního dne<br>Zdroj: Jízdní řády SŽDC s. o., jízdní řády IDOL, plánovač Mapy.cz
</p>

<p>
  <table>
    <tr><th></th><th>Praha</th><th>Ústí nad Labem</th><th>Hradec Králové</th><th>Pardubice</th><th>Dresden</th><th>Berlin</th><th>Wrocław</th></tr>
    <tr><th>vlak</th><td>2:35</td><td>2:05</td><td>2:30</td><td>2:50</td><td>2:20 (2:10)</td><td>4:25 (3:50)</td><td>5:00</td></tr>
    <tr><th>bus</th><td>1:25</td><td>–</td><td>1:55</td><td>2:30</td><td>–</td><td>–</td><td>–</td></tr>
    <tr><th>auto</th><td>1:20</td><td>1:35</td><td>1:35</td><td>1:50</td><td>1:50</td><td>3:25</td><td>2:45</td></tr>
  </table>
  <b>Tabulka 4.7</b> Srovnání dopravních prostředků při cestě do vzdálenějších měst, špička pracovního dne (časy v závorce jsou přibližné časy po plánované rekonstrukci úseku Hrádek nad Nisou – Zittau)<br>Zdroj: Jízdní řády SŽDC s. o., jízdní řády IDOL, jízdní řády Regiojet a.s., plánovač Mapy.cz
</p>

Naopak pro dálkovou dopravu má význam spíše malý z důvodu její časové nekonkurenceschopnosti. Zejména podhorské úseky Liberec – Jablonné v Podještědí (směr Ústí nad Labem) a Liberec – Turnov (směr Hradec Králové, Praha) v původním trasování jsou velmi pomalé jak absolutně, tak v porovnání se souběžnou silniční infrastrukturou. Paradoxně jediné konkurenceschopné spojení má Liberec s německými Dresden. Ve směru na Prahu, který je v současné době zajišťován převážně autobusovou dopravou, se chystá projekt 5. železničního koridoru, který by měl zkrátit jízdní dobu vlaku ze 150 minut na polovinu, avšak počátek projektu se neustále oddaluje.

Pro vnitroměstskou přepravu je železnice využívána minimálně, především pak v úsecích ze stanice Liberec do zastávek Krásná Studánka, Liberec–Rochlice a Vratislavice nad Nisou, převážně v návaznosti na dálkové spoje končící ve stanici Liberec.

#### Ostatní druhy dopravy
V Liberci se nachází visutá lanová dráha Horní Hanychov – Ještěd. Dráha v majetku Českých drah a.s. je dlouhá 1188 m a rychlostí 10 m/s překonává převýšení více než 400 m. V provozu jsou dvě pevně uchycené kabiny o kapacitě 35 cestujících, které ročně přepraví průměrně 250 tisíc lidí.

## Zdroje

### Hlavní použité podklady
*	_Strategie rozvoje Statutárního města Liberec 2007–2020_ [online]. Liberec, 2007 [cit. 2017-12-10]. Dostupné z: <http://www.liberec.cz/files/dokumenty/odbory/odbor-strategickeho-rozvoje-dotaci/strategie_2007_2020.pdf>
*	_Aktualizace Strategie rozvoje Statutárního města Liberec 2014–2020_ [online]. Liberec, 2014 [cit. 2017-12-10]. Dostupné z: <http://www.liberec.cz/files/dokumenty/odbory/odbor-strategickeho-rozvoje-dotaci/aktualizace-strategie-rozvoje-statutarniho-mesta-liberec-2014-2020.pdf>
*	_Doprava v Libereckém kraji_ [online]. Liberec, 2007 [cit. 2017-12-10]. Dostupné z: <https://www.kraj-lbc.cz/public/doprava/prezentace07/>
*	_Plán dopravní obslužnosti Libereckého kraje 2012–2018_ [online]. Liberec, 2012 [cit. 2017-12-10]. Dostupné z: <https://doprava.kraj-lbc.cz/getFile/id:333657>
*	Popis vodovodů a kanalizací v obcích a jejich administrativních částech. HYDROPROJEKT CZ. _Plán rozvoje vodovodů a kanalizací Libereckého kraje_ [online]. 2004 [cit. 2017-12-10]. Dostupné z: <http://prvk.kraj-lbc.cz/mapserv/prvkuk/karty_obci/pdf/CZ051_0108_01.pdf>

### Další použité články, příspěvky a podklady
*	KORID LK a Pavel BLAŽEK. _Terminál Liberec_ [online]. 2016 [cit. 2017-12-10]. Dostupné z: <http://www.korid.cz/files/file/1_Terminál%20Liberec%20-%20SML.pdf>
*	HRUBOŇ, Jiří. _Nové jízdní řády nabídnou cestujícím v kraji pravidelnost a návaznost spojů_ [online]. Liberec, 2011 [cit. 2017-12-10]. Dostupné z: <https://www.kraj-lbc.cz/-n142784.htm>
*	LENNY. _Silnice I/14: Liberec – Jablonec n. Nisou_ [online]. [cit. 2017-12-10]. Dostupné z: <http://www.dalnice-silnice.cz/I/I-14.htm>
*	PŠENIČKOVÁ, Jana. _Auta z centra Liberce zmizí pod zem do tunelu_ [online]. Liberec, 2011 [cit. 2017-12-10]. Dostupné z: <https://liberec.idnes.cz/auta-z-centra-liberce-zmizi-pod-zem/liberec-zpravy.aspx?c=A110303_1542059_liberec-zpravy_alh>
*	HÉGR, Aleš. _Historie a současný stav bývalé uhelné elektrárny Andělská Hora._ Plzeň, 2015. Dostupné z: <http://hdl.handle.net/11025/18689>. Bakalářská práce. Západočeská univerzita v Plzni.

### Specializované mapové portály
*	Mapový portál – Geografický informační systém města Liberec – aplikace Marushka: <http://marushkapub.liberec.cz/>
*	Geoportál ŘSD: <https://geoportal.rsd.cz/webappbuilder/apps/7/>

#### Webové stránky
*	<http://www.idos.cz/> a <http://portal.idos.cz/>
*	<http://www.mapy.cz/>
*	<http://www.szdc.cz/>
*	<http://www.cd.cz/> a <http://www.regiojet.cz/>
*	<http://www.dpmlj.cz/>
