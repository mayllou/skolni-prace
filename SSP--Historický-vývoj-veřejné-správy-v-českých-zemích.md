# Historický vývoj veřejné správy v českých zemích

_Markéta Hirešová, VSC1_

## Počátek veřejné správy ve starověku
Počátek veřejné správy lze sledovat až k počátkům osidlování našeho území, kdy to, co bychom dnes nazvali samosprávou, probíhalo v rámci rodových společností bez návaznosti na státní zřízení. Již ve 4. století lze nalézt záznamy o hospodářském a společenském životu Slovanů. V době od 7. do 9. století pak společnost pomalu přecházela směrem od rodové společnosti k ranému feudalismu, především kvůli společné obraně jednotlivých kmenů.

Prvním historicky prokázaným státním útvarem se stala Sámova říše, která sloužila především jako obchodní a obranná unie jednotlivých kmenů. První centralizovaná monarchie na našem území pak byla Velká Morava, která využívala správu hradskou, tj. státní správa byla vykonávána pomocí úředníků dosazených panovníkem na soustavu hradů. Český stát vzniklý po pádu Velkomoravské říše v hradské správě pokračoval, avšak zároveň posilovaly ambice české šlechty. Od 13. století postupně upadal význam hradské správy a začínaly se tvořit nové útvary – města a kraje. Města dostávala od svých zakladatelů tzv. městská privilegia, která jim udělovala vlastní samosprávu a autonomii. Postupně pak průběžně až do 16. století docházelo ke sjednocující kodifikaci městských práv a městům byla také přiznána nezávislost na státní moci, což vedlo k dalšímu rozvoji městské samosprávy. V rámci státní správy vznikla nejprve královská rada, později následovaná zemským sněmem. Veřejná moc se tak dělila mezi panovníka a šlechtu a postupně se přidávala města a cechy.

Rozvoj decentralizace veřejné správy skončil po stavovském povstání v 17. století, kdy byla nastolena absolutistická monarchie, která stavěla na neomezené moci panovníka. Veřejná správa byla vykonávána centralizovaně z Vídně, kraje byly změněny ve správní aparát centrální moci a města přišla nejen o své politické výhody, ale i o část své autonomie.

## Rakousko (1848–1918)
Výsledkem krize absolutistického státu byl revoluční rok 1848, kdy opět probíhala snaha o decentralizaci moci, nová ústava vytvořila státní správu na úrovni jednotlivých zemí, krajů a okresů a začínala se objevovat působnost jak samostatná, tak přenesená. Byla zrušena vrchnostenská správa, občan se tak stal rovnocenným partnerem orgánů státní správy.

Centralistické tendence se vrátily s porážkou revolučního hnutí a nástupem Alexandra Bacha na místo ministra vnitra. Teprve pád tzv. bachovského absolutismu znamenal odstranění všech centralistických zásahů do samosprávy, probíhaly první volby do obecních představenstev a výborů. Státní správa byla koncentrována především v rámci okresů.

## Československo (1918–1939)
Prozatímní ústava z roku 1918 stanovila prezidenta, vládu a Národní shromáždění jako základní orgány státní správy nově vzniklého demokratického státu. Vznikala první ministerstva i další ústřední orgány, např. Státní úřad statistický či Státní úřad pozemkový. Místní správa byla řízena modelem převzatým z Rakouska-Uherska, který potřebám českého státu nevyhovoval, byla proto započata reforma veřejné správy. Nová ústava z roku 1920 posílila centralismus státní správy, veškerá výkonná moc náležela vládě. V rámci správní reformy došlo ke zrušení zemského zřízení a preferenci menších správních celků v rámci župního zákona, který však byl před svým zrušením v roce 1927 proveden pouze na Slovensku. 

Reforma roku 1927 změnila organizaci zpět na členění dle zemí (Česká, Moravskoslezská, Slovenská a Podkarpatská) vedených zemskými prezidenty a v rámci nich okresy s novými hranicemi. V rámci obecní samosprávy stále probíhaly snahy o co největší státní kontrolu.

Po podpisu Mnichovské dohody a postoupení pohraničí Německu došlo k vyhlášení autonomie Slovenska i Podkarpatské Rusi, další změny v rámci veřejné správy již nebyly uskutečněny.

## Protektorát Čechy a Morava (1939–1945)
Výnos říšského kancléře Adolfa Hitlera po okupaci Československa německými vojsky zlikvidoval všechny demokratické orgány veřejné správy. Území se stalo autonomní součástí německé říše a po počáteční okupační vojenské správě byla zřízena funkce říšského protektora, který byl nejvyšším představitelem Říše v protektorátu a byl přímo jmenován i podřízen vůdci. V rámci samosprávy docházelo k likvidaci existujících správních orgánů a jejich nahrazování orgány novými. Ve většině měst byli dosazeni vládní komisaři, kteří zajišťovali především zájmy říše, čímž prakticky úplně zlikvidovali zbytky samosprávy.

V zahraničí mezitím probíhaly snahy o potvrzení právní kontinuity Československa, byl vytvořen Československý národní výbor pod vedením dr. Edvarda Beneše a po jeho uznání Francií a Velkou Británií se postupně přetransformoval do Systému prozatímního státního zřízení (prezident, exilová vláda a státní rada). V roce 1944 vydal prezident dekret O národních výborech a Prozatímním národním shromáždění, který položil základy poválečného uspořádání Československa – na osvobozeném území měly být zřízeny místní, okresní a zemské národní výbory jako prozatímní orgány veřejné správy. V roce 1945 přesídlila vláda zpět do Československa a od roku 1946, kdy proběhly volby a byla jmenována nová vláda, začaly naplno fungovat i národní výbory plnící funkci samosprávy i státní správy.

## Československo (1945-1989)
Do roku 1948 fungovala původní soustava národních výborů. Po revolučním roce 1948 se uplatnil komunistický model, který dále utužil centralistické a hierarchické struktury veřejné správy, se samosprávou model prakticky nepočítal. Jednotlivé úrovně veřejné správy si byly navzájem podřízené, místo zemských národních výborů byly zřízeny krajské národní výbory v rámci nově vzniklých 19 krajů. Velké množství územních jednotek však činilo potíže.

V roce 1960 došlo k radikálnímu snížení počtu krajů i okresů a tím pádem i k reorganizaci jednotlivých KNV a ONV, které nyní spravovaly mnohem větší území. Ústava z téhož roku deklarovala postupný přechod od centralismu k částečné samosprávě, avšak decentralizace se dostala do konfliktu s centralizovaným řízením společenských procesů.

Již třetí podoba národních výborů byla přijata v roce 1967, v jejímž rámci byly národní výbory rozporuplně označeny jako orgány státní moci samosprávného charakteru. Struktura národních výborů se prakticky nezměnila, pouze některá velká města dostala zvláštní statut a jejich území se dělilo na obvody s vlastními národními výbory. Zákon také v některých otázkách vymezil národním výborům oblast samostatné působnosti, avšak v období normalizace mohla být jejich samostatnost kdykoliv omezena. Od roku 1969 došlo ke změně státního zřízení na federaci.

## Reforma veřejné správy po roce 1989
Reforma byla v roce 1989 zahájena obnovením obecní samosprávy jako prvním krokem k decentralizaci veřejné správy. Na úrovni samosprávy byly kraje zrušeny bez náhrady, ONV byly nahrazeny okresními úřady. V 90. letech probíhala diskuze o budoucí podobě vyšší samosprávy, nakonec se v roce 1997 prosadila koncepce krajská, kraje pak fakticky vznikly v roce 2000, čímž byla završena první fáze reformy. Na úrovni obcí i krajů byl přijat smíšený model veřejné správy. Státní správa na centrální úrovni je od rozdělení federace tvořena vládou a jejími ministerstvy, výkonnou moc má také prezident. Zákonodárnou moc má Parlament ČR.

Druhá fáze reformy platná od roku 2003 pak byla zaměřena na dokončení tzv. smíšeného (spojeného) modelu veřejné správy. Byly zrušeny okresní úřady a výkon státní správy byl přenesen na kraje a obce, vznikly obce s rozšířenou působností a obce s pověřeným obecním úřadem, aby byla státní správa přiblížena občanům.

Třetí fáze reformy, reforma a modernizace ústřední státní správy, stále probíhá. Jejím cílem je zefektivnění a racionalizace ústřední správy, např. v rámci veřejné kontroly či eGovernmentu. 

## Zdroje
*	BRATTEROVÁ, Zuzana. _Vývoj samosprávy v českých zemích ve druhé polovině 19. století_ [online]. Brno, 2008 [cit. 2018-04-08]. Dostupné z: <http://jdem.cz/d2skc4>. Bakalářská práce. Masarykova univerzita.
*	BUGAJOVÁ, Radka. _Reforma veřejné správy jako proces decentralizace v moderním demokratickém státě_ [online]. Brno, 2009 [cit. 2018-04-08]. Dostupné z: <http://jdem.cz/d2skb2>. Bakalářská práce. Masarykova univerzita.
*	ČOPÍK, Jan. _Historický vývoj veřejné správy v Českých zemích_ [online]. Praha: Česká zemědělská univerzita v Praze, 2010 [cit. 2018-04-08]. Dostupné z: <http://jdem.cz/d2skk3>
*	KOVÁŘOVÁ, Eva. _Vývoj veřejné správy v českých zemích 1960–1989_ [online]. Brno, 2015 [cit. 2018-04-08]. Dostupné z: <http://jdem.cz/d2ska9>. Bakalářská práce. Masarykova univerzita.
*	KUDLATA, Jan. _Historie veřejné správy a využití významných prvků pro současnost a budoucnost_ [online]. Praha, 2011 [cit. 2018-04-08]. Dostupné z: <http://jdem.cz/d2sj92>. Bakalářská práce. Bankovní institut vysoká škola.
*	PETRŮJ, Michal. _Historie veřejné správy v českých zemích v období let 1967–2010_ [online]. Brno: Mendelova univerzita v Brně, 2010 [cit. 2018-04-08]. Dostupné z: <http://jdem.cz/d2ske3>
*	PETRŮJ, Michal. _Vývoj veřejné správy a státu v českých zemích I (1848–1968)_ [online]. Brno: Mendelova univerzita v Brně, 2010 [cit. 2018-04-08]. Dostupné z: <http://jdem.cz/d2skg9>
